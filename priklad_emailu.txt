Dne 2.2.2022 byl v Sněmovně schválen Sněmovní tisk 127 (Novela z. o mimoř. opatřeních při epidemii onem. COVID-19; novela "pandemického zákona").
https://www.psp.cz/sqw/historie.sqw?o=9&t=127

Aktuální návrh pandemického zákona obsahuje mnoho bodů nepřijatelných s Listinou základních práv a svobod a mezinárodními úmluvami, jimiž je České republika vázana. Dále obsahuje i mnoho vágních a nedefinovaných formulací.
Konkrétněji se jedná o:
1) Rozšíření oblastí, v nichž lze omezovat základní občanská práva a svobody ( body 2-8 novely )
V čl. 2 odst. 2 Listiny se podává, že  Státní moc lze uplatňovat jen v případech a v mezích stanovených zákonem, a to způsobem, který zákon stanoví. Ve většině ustanovení novelizovaného § 2 je způsob uplatnění státní moci uveden jen rámcově. Jako příklad je možné použít slovní spojení „včetně omezení provozní doby“. Jedním ze znaků právního státu je právní jistota a podmínkou naplnění tohoto znaku je předvídatelnost. Pokud stát vykonává svou moc, adresátům normy musím být dopředu jasné, s čím mohou počítat, jaká jsou jejich subjektivní práva.

2) Další omezování práva dětí na vzdělávání ( ust. § 2 odst. 2 písm. f) )
V čl. 2 Dodatkového protokolu k Úmluvě o ochraně lidských práv a základních svobod se výslovně uvádí: „Nikomu nesmí být odepřeno právo na vzdělání.“ Čl. 10 Ústavy stanovuje, že „vyhlášené mezinárodní smlouvy, k jejichž ratifikaci dal Parlament souhlas a jimiž je Česká republika vázána, jsou součástí právního řádu; stanoví-li mezinárodní smlouva něco jiného než zákon, použije se mezinárodní smlouva.“ Česká a Slovenská Federativní Republika  byla vůbec prvním státem střední a východní Evropy, který se stal stranou Úmluvy, úmluva byla ratifikována 18. března 1992 a publikována pod č. 209/1992 Sb. Výše uvedené ustanovení této Úmluvy má tedy aplikační přednost a je nepřijatelné, aby vnitrostátní právní předpis právo na vzdělání, touto Úmluvou zaručené, jakkoli omezil. Návrhem má být navíc zasaženo i do práva na základní vzdělávání, které představuje jednu ze základních podmínek udržení současné civilizace. Základní vzdělávání, které je základem gramotnosti naší civilizace, smí být omezeno pouze v případech, kdy nelze sledovaného cíle (jímž smí být pouze ochrana základních práv a svobod) dosáhnout jinak. Pro zavedení tohoto typu opatření neexistuje žádný důvod. Doplnění pandemického zákona o tento bod tak představuje i zcela flagrantní porušení čl. 4 odst. 4 Listiny.

3) Nedefinovaný termín „zdržovat se odděleně“ ( § 2 odst. 2 písm. n) )
§ 2 odst. 2 písm. n) uvádí jako protiepidemické opatření příkaz fyzickým osobám, které podstoupily test na stanovení antigenu viru SARS-CoV-2 s pozitivním výsledkem, zdržovat se odděleně od ostatních fyzických osob, aniž by bylo specifikováno, co se tím odděleným zdržováním rozumí. Pokud má být takto závažným způsobem zasaženo do práv nejen testované osoby, ale případně i jejího zaměstnavatele, měly by být podmínky stanoveny precizně. Jedná se o jedno z ustanovení, které by mělo být řádně posouzeno v připomínkovém řízení a zhodnoceno, jak upravit práva a povinnosti např. v s situaci, kdy by byla osoba antigenním testem pozitivně testovaná opakovaně za sebou. Rozhodně by však mělo být specifikováno, co se rozumí formulací „zdržovat se odděleně“, aby se vyloučila možnost, že by na podkladě takového zákonného ustanovení orgán výkonné mohl např. nařídit pobyt v karanténním detenčním zařízení.

4) Novela zavádí nový institut „příkazu fyzické osobě“ ( § 2 odst. 2 písm. u) )
ak výslovně přiznává i předkladatel, účelem tohoto doplnění je obejít doposud platnou úpravu (důvodová zpráva str. 26) vyplývající ze zákona o ochraně veřejného zdraví a správního řádu, kdy omezit fyzickou osobu na jejích základních lidských právech a svobodách je přístupné pouze rozhodnutím ve správním řízení. V praxi to tedy může znamenat, že nikoliv zákon nebo rozhodnutí orgánu veřejné moci, ale teprve jakýsi předem nepojmenovaný úkon (např. doručení SMS zprávy) omezí člověka na jeho právech, a to dokonce nikoliv na základě zákona, ale na základě mimořádného opatření (coby opatření obecné povahy). Podobná subdelegace je v ústavním státu zcela nepřípustná. Porušuje základní principy ústavnosti, jak vyplývají z čl. 2 odst. 3, čl. 4 odst. 1, čl. 4 odst. 2, čl. 8 odst. 6 Listiny. Úprava nijak neřeší možnost obrany proti takovému „příkazu“, a je tak zcela v rozporu i s čl. 36 odst. 1 Listiny (právo na soudní ochranu). Dle § 2 odst. 6 zákona o ochraně veřejného zdraví lze izolaci nařídit pouze u osoby, která onemocněla infekční nemocí nebo jeví příznaky tohoto onemocnění. Dle předkladatele ale má být nařizována touto zcela nepřijatelnou formou i jen v případech pozitivního testu rt-PCR, příp. antigenního testu. S ohledem na intenzitu zásahu takového opatření do nejzákladnějších práv člověka je nezbytné, aby to byla státní moc, kdo prokáže, že jsou splněny tak závažné a mimořádné podmínky pro takový zásah i stávající formou správního rozhodnutí. Zásah formou například SMS zprávy je zcela bezprecedentní snahou o převrácení demokratického pravidla, že nikdo není povinen činit to, co mu zákon neukládá.

5) Pandemický zákon má neomezenou účinnost
Pandemický zákon, coby předpis zásadním způsobem rozšiřující pravomoc vždy jediného správního úřadu přímo zasahovat do základních a jiných práv a svobod zaručených Listinou základních práv a svobod, byl přijímán na relativně krátkou dobu právě s ohledem na intenzitu, kterou narušuje běžné fungování demokratického právního státu. Došlo k tomu v době, kdy dle předkladatele akutně hrozilo přetížení nemocnic apod. Po roce od účinnosti tohoto zákona je situace zcela jiná – onemocnění covid-19 dle všech odborných názorů nepředstavuje pro člověka zvýšenou hrozbu oproti jiným respiračním onemocněním, nemocniční zařízení jsou volná. Předkladatel se ani nenamáhá vysvětlit, proč by mělo dojít k posunutí účinností tohoto právního předpisu, proč v současné době nepostačují standardní normy obsažené v zákoně o ochraně veřejného zdraví.Ačkoli je za dva roky pandemie onemocnění covid-19 dobře popsáno a naučili jsme se s ním žít, dodnes není stanoven epidemický práh a další podmínky, za nichž se jeví jako nutnost zavést omezující protiepidemická opatření. Prodloužení pandemického zákona mělo být prostředkem ultima ratio, pandemický zákon se neměl stát součástí našeho právního řádu ani našich běžných životů.

V zkratce, Pokud novelu Sněmovna se Senátem schválí, mohou se rovnou rozpustit, protože budou již téměř naprosto zbytečné. Navrhovaná novela tohoto zákona totiž má dát ministerstvům zdravotnictví, vnitra a obrany dokonce více pravomocí, než má vláda v době válečného stavu. Podle vládního návrhu má přitom platit navždy. Vytváří paralelní právní řád, v němž lidé ztratí jakoukoliv právní jistotu, jakoukoliv možnost účinné soudní ochrany, stanovuje likvidační pokuty a nastoluje totalitní praktiky. Novela je z hlediska ústavního práva prostě nepřijatelná.

Prosím:

1. Osobně se účastněte jednání i hlasování
2. V zájmu svém coby senátora a v zájmu všech hlasujte PROTI tomuto zákonu, proti Sněmovnímu tisku 127. Nezdržujte se hlasování
3. Hlasujte i proti případnému prodloužení platnosti stávajícího "pandemického zákona" (Zákon č. 94/2021 Sb., Zákon o mimořádných opatřeních při epidemii onemocnění COVID-19 a o změně některých souvisejících zákonů; jeho platnost měla končit 28.2.2022.)

S pozdravem